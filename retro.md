Retrospektiivillä tarkoitetaan jokaisen sprintin lopussa pidettävää kokousta, jossa kehitystiimi kokoontuu keskustelemaan sprintistä. Kokouksen tavoitteena on kehittää kehitystiimin toimintaa ja parantaa sen tehokkuutta seuraavaa sprinttiä ajatellen. Retrospektiivit ovat tärkeitä kehityksen kannalta, sillä ilman niitä toimintatavat eivät välttämättä muutu. Retrospektiivit pyritään pitämään lyhyenä, kuitenkin sprintin pituuteen suhteutettuna. Esim. kahden viikon sprinteissä olisi hyvä olla enintään tunnin kestävä retrospektiivi.

Retrospektiivissä analysoidaan, mikä sprintillä on mennyt hyvin ja mikä huonosti. Retrospektiivit eroavat sprinttien katselmoinneista siinä, että yksittäisen sprintin katselmoinnissa keskitytään luotavaan tuotteeseen toisin kuin retrospektiivissä, jossa aiheena on itse tiimi. Retrospektiivit pidetään yleensä sprintin katselmoinnin jälkeen. Erona on myös se, että katselmointeihin osallistuu kehitystiimin (myös Scrum Master) lisäksi tuoteomistaja ja mahdolliset sidosryhmien tärkeimmät edustajat. Retrospektiiviin osallistuu kehitystiimi, ja Scrum Master johtaa retrospektiiviä. Mitään formaattia retrospektiiville ei ole Scrumissa määrätty, eli retrospektiivin voi toteuttaa tiimin halutessa täysin vapaana keskusteluna. Internetistä kuitenkin löytyy paljon erilaisia etukäteen mietittyjä rakenteita retrospektiiveille, jotta asiat saadaan käytyä läpi tehokkaasti ja jotta retrospektiivit ovat tiimillekin virkistäviä.
